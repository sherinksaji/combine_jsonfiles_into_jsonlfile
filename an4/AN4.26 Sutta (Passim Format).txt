"id": ".\AN4\AN4.26", "series": ".\AN4\AN4.26", "text": "Aṅguttara Nikāya 4.26 ,3. Uruvelavagga ,Kuhasutta ,“Ye te, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. ,Apagatā ca te, bhikkhave, bhikkhū imasmā dhammavinayā, na ca te imasmiṁ dhammavinaye vuddhiṁ viruḷhiṁ vepullaṁ āpajjanti. ,Ye ca kho te, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. ,Anapagatā ca te, bhikkhave, bhikkhū imasmā dhammavinayā. Te ca imasmiṁ dhammavinaye vuddhiṁ viruḷhiṁ vepullaṁ āpajjantīti. ,Kuhā thaddhā lapā siṅgī, ,unnaḷā asamāhitā; ,Na te dhamme virūhanti, ,sammāsambuddhadesite. ,Nikkuhā nillapā dhīrā, ,atthaddhā susamāhitā; ,Te ve dhamme virūhanti, ,sammāsambuddhadesite”ti. ,Chaṭṭhaṁ. "