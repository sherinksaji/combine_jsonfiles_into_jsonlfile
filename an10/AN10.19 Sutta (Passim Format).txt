"id": ".\AN10\AN10.19", "series": ".\AN10\AN10.19", "text": "Aṅguttara Nikāya 10.19 ,2. Nāthavagga ,Paṭhamaariyāvāsasutta ,“Dasayime, bhikkhave, ariyāvāsā, ye ariyā āvasiṁsu vā āvasanti vā āvasissanti vā. ,Katame dasa? ,Idha, bhikkhave, bhikkhu pañcaṅgavippahīno hoti, chaḷaṅgasamannāgato, ekārakkho, caturāpasseno, paṇunnapaccekasacco, samavayasaṭṭhesano, anāvilasaṅkappo, passaddhakāyasaṅkhāro, suvimuttacitto, suvimuttapañño. ,Ime kho, bhikkhave, dasa ariyāvāsā, ye ariyā āvasiṁsu vā āvasanti vā āvasissanti vā”ti. ,Navamaṁ. "