"id": ".\AN5\AN5.241", "series": ".\AN5\AN5.241", "text": "Aṅguttara Nikāya 5.241 ,25. Duccaritavagga ,Paṭhamaduccaritasutta ,“Pañcime, bhikkhave, ādīnavā duccarite. ,Katame pañca? ,Attāpi attānaṁ upavadati; ,anuvicca viññū garahanti; ,pāpako kittisaddo abbhuggacchati; ,sammūḷho kālaṁ karoti; ,kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ,Ime kho, bhikkhave, pañca ādīnavā duccarite. ,Pañcime, bhikkhave, ānisaṁsā sucarite. ,Katame pañca? ,Attāpi attānaṁ na upavadati; ,anuvicca viññū pasaṁsanti; ,kalyāṇo kittisaddo abbhuggacchati; ,asammūḷho kālaṁ karoti; ,kāyassa bhedā paraṁ maraṇā sugatiṁ saggaṁ lokaṁ upapajjati. ,Ime kho, bhikkhave, pañca ānisaṁsā sucarite”ti. ,Paṭhamaṁ. "