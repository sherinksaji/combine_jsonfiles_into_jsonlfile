"id": ".\AN5\AN5.17", "series": ".\AN5\AN5.17", "text": "Aṅguttara Nikāya 5.17 ,2. Balavagga ,Paṭhamahitasutta ,“Pañcahi, bhikkhave, dhammehi samannāgato bhikkhu attahitāya paṭipanno hoti, no parahitāya. ,Katamehi pañcahi? ,Idha, bhikkhave, bhikkhu attanā sīlasampanno hoti, no paraṁ sīlasampadāya samādapeti; ,attanā samādhisampanno hoti, no paraṁ samādhisampadāya samādapeti; ,attanā paññāsampanno hoti, no paraṁ paññāsampadāya samādapeti; ,attanā vimuttisampanno hoti, no paraṁ vimuttisampadāya samādapeti; ,attanā vimuttiñāṇadassanasampanno hoti, no paraṁ vimuttiñāṇadassanasampadāya samādapeti. ,Imehi kho, bhikkhave, pañcahi aṅgehi samannāgato bhikkhu attahitāya paṭipanno hoti, no parahitāyā”ti. ,Sattamaṁ. "